<h1>Ohjeet</h1>

<h2>Mikä Tarkkailija on?</h2>
<p>Tarkkailija on karttapohjainen tietopalvelu, jonka avulla voit seurata oman elinympäristösi tai muiden alueiden tapahtumia. Palvelussa voit määrittää itseäsi kiinnostavat aihepiirit ja hankkeet tai rajata tiedonhaun tiettyyn alueeseen. Tämän jälkeen Tarkkailija tiedottaa sinua aina kun uutta tietoa kiinnostuksen kohteistasi on saatavilla. Tarkkailija kerää sisältöä eri toimijoiden verkkopalveluista, nyt jo yli 400 sivustolta. Palvelun hyödyntäjiä ovat kansalaiset, kunnat ja muut viranomaiset, yritykset sekä yhdistykset ja muut yhteisöt.</p>
<p>Tarkkailija on osa ympäristöministeriön Asumisen ja Rakentamisen ePalvelut -hanketta, jossa tuotetaan asumiseen ja rakennettuun ympäristöön liittyviä sähköisiä asiointi- ja tietopalveluita. Hanke on osa valtiovarainministeriön vuonna 2009 käynnistämää sähköisen asioinnin ja demokratian vauhdittamisohjelmaa (SADe). Palvelu on avautunut, mutta sen kehittäminen jatkuu. Tietosisällössä voi esiintyä puutteita.</p>

<h2>Miten Tarkkailija toimii?</h2>
<p>Tarkkailija on väsymätön vahti, joka selaa puolestasi lukuisia sivustoja, joilla ilmoitetaan sinun elinpiiriisi vaikuttavasti asioista, kuten uusien viheralueiden kaavoittamisesta tai teiden rakentamisesta. Tarkkailija analysoi sivun tietosisällön ja päättelee kuuluuko se sinua kiinnostavien aiheiden joukkoon. Jos olet tehnyt palveluun Vahdin ja tilannut sen esimerkiksi sähköpostiisi, lähettää Tarkkailija sinulle tiedon uusista artikkeleista.</p>

<h2>Miten teen Vahdin?</h2>
<p>Tehokkain tapa käyttää Tarkkailijaa on luoda uusi Vahti. Vahdille määritellään sinua kiinnostava sijainti, esimerkiksi Pihtipudas tai Hämeentie, ja aihealueet. Tarkkailija etsii nykyisistä artikkeleista hakuehtoihisi sopivia artikkeleja, jotta voit arvioida olivatko antamasi hakuehdot sopivia. Voit vapaasti muokata ja lisätä sekä sijainteja että aihealueita Vahtiisi. Mitä enemmän hakuehtoja, sitä enemmän artikkeleja Tarkkailija sinulle löytää.</p>
<p>Kun olet löytänyt sopivat sijainnit ja aihealueet Vahdillesi, kannattaa se tallentaa. Vahdin tallentaminen vaatii Tarkkailijaan rekisteröitymisen. Tallennetun Vahdin uudet artikkelit voit tilata sähköpostiisi tai RSS-syötteenä.</p>

<h2>Mikä on julkinen Vahti?</h2>
<p>Tallennetun Vahdin voi asettaa julkiseksi. Tällöin kuka tahansa voi nähdä Vahtisi Tarkkailijassa ja tilata sen uudet artikkelit itselleen. Näin voit helposti luoda esimerkiksi yhteisöäsi kiinnostavia artikkeleja seuraavan Vahdin ja jakaa sen tulokset kaikille yhteisösi jäsenille. Myös hanketta valmisteleva viranomainen voi luoda hankkeelleen oman julkisen Vahdin ja jakaa sen hankkee kotisivuilla.</p>

<h2>Mistä Tarkkailija löytää artikkelit?</h2>
<p>Tarkkailija analysoi kaikkien Suomen kuntien sekä julkishallinnon kotisivuja ja suurimpien medioiden sivuja.</p>

<h2>Mitä minä hyödyn Tarkkailijan käytöstä?</h2>
<p>Tarkkailija tarjoaa sinulle helpon tavan seurata elinympäristösi tapahtumia ja suunnitelmia. Voit esimerkiksi varautua tuleviin tietöihin tai vaikuttaa kaavoitussuunnitelmiin, kun saat tiedon vaivattomasti suoraan omaa sähköpostiisi. </p>

<h2>Tarkkailijan käyttöehdot</h2>
<p>Palvelun käyttöehdot löydät <a href="#/info/terms">täältä</a></p>